Vilanella

Ta vilanella, muzyczna i słodka,
jak blask odbity w delikatnym rymie,
tańczy w uderzeń takt srebrnego dzwonka,

a wdzięczna magia wypływa z jej środka.
Jak srebro gongów nucących jej imię
jest vilanella, muzyczna i słodka;

czerpie energię czarów z blasku słonka,
ze światłocieniem igrając na linie,
tańcząc w uderzeń rytm srebrnego dzwonka.

Nie wrzyna się jak głuchy stukot młotka
w cymbały, bliżej jest jej mandolinie —
ta vilanella, roztańczona, słodka,

jak przezroczysta, kruchutka osłonka,
chłonąc blask lata, nim w jesieni zginie,
tańczy w uderzeń takt srebrnego dzwonka.

Miękko, swobodnie, płochliwie się błąka;
jak strumień światła lejący się w zimie
ta vilanella, muzyczna i słodka,
tańczy w uderzeń takt srebrnego dzwonka.
