Łukasz Havergal

Łukaszu Havergal, idź ku zachodniej bramie,
Tam, gdzie szkarłatna winorośl wspina się po ścianie,
I w zmierzchu na to, co nadejdzie, czekaj.
Liście będą ci szeptać o niej, czasem z lekka
Potrącą cię, spadając, jak słowa, jak pamięć.
Lecz idź, ona zawoła, gdy wsłuchany staniesz,
Łukaszu Havergal, idź ku zachodniej bramie —
Łukaszu Havergal.

Nie, tu, na wschodnim niebie nie jaśnieją zorze,
Które by noc rozdarły, co w twych oczach gorze;
Tylko tam, gdzie zachodnie gromadzą się mroki,
Ciemności mogą zamknąć ciemności głębokie.
Bóg sam siebie zabija liśćmi, co spadają,
A piekło to jest więcej niż połowa raju.
Nie, tu, na wschodnim niebie zorze nie błyskają —
Nie świecą zorze.

Przychodzę z grobu, aby rzec ci o tym,
Przychodzę z grobu, aby zgasić chłodem
Pocałunek, co żarem paląc twoje czoło,
Sprawia, że drogi szukasz na oślep wokoło.
Tak, jedna do niej droga, zapewnić cię mogę,
Gorzka, ale wierzący odnajdzie tę drogę.
Przychodzę z grobu, aby rzec ci o tym —
By rzec ci o tym.

Łukaszu Havergal, tu, przy zachodniej bramie,
Szkarłatne liście wina zobaczysz na ścianie.
Idź, zanim wiatr je wszystkie poobrywa,
I nie próbuj umarłych słów ich odgadywać
Ani czuć to, co one, gdy lecą jak kamień.
Lecz idź, ona zawoła, miejże zaufanie.
Łukaszu Havergal, tu, przy zachodniej bramie —
Łukaszu Havergal.

> _przełożyła Ludmiła Marjańska_
> (_Wiersze wybrane_, PIW 1986)
