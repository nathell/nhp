---
date: 2025-02-10
title: "Earworm dnia: <em>El Choclo</em>"
categories: earworm
---

Usłyszałem to w nieznanym mi wcześniej wykonaniu w radiu, a wczoraj byliśmy z [Anną][1] w [argentyńskiej tangoknajpie][2] i może dlatego chodzi mi po głowie jeden ze standardów tango, [„El Choclo”][3]. Poczytałem sobie o nim trochę więcej i na pewno też chcecie to wiedzieć.

- Tango skomponował w 1903 Ángel Villoldo; on też jest autorem pierwszego tekstu. Ów tekst znamy tylko z nagrania jednego wykonania samego Villoldo w Paryżu w 1912, przez co nie ma pewności co do jego brzmienia w niektórych passusach. „El choclo” znaczy „kolba kukurydzy” i tekst Villoldo właśnie o kukurydzy mówi.

- Tekstów do tej samej melodii powstało kilka. W 1930 śpiewak i kompozytor Juan Carlos Marambio Catán stworzył nowy tekst, poproszony przez Irene Villoldo, siostrę Ángela – twierdziła ona, że „Choclo” było na przełomie wieków ksywą buenosaireskiego ulicznego zawadiaki, nazywanego tak od koloru kosmyka włosów.

- Najbardziej jednak znany tekst pochodzi z 1946 i napisał go, I shit you not, niejaki Enrique Santos Discépolo (wszelka zbieżność jest przypadkowa) na zamówienie aktorki Libertad Lamarque, do wykorzystania w filmie „Gran Casino”.

- Discépolo żył i tworzył w Buenos Aires i spora część jego twórczości powstała w [lunfardo][4]. Lunfardo to powstały na przełomie XIX i XX w. slang buenosaireskiej biedoty i dzielnic portowych, taki tamtejszy cockney. „Choclo” Discépolo nie jest wyjątkiem: dużo w nim słów z lunfardo. Na przykład we fragmencie „Por tu milagro de notas agoreras / nacieron sin pensarlo las paicas y las grelas” („Z cudu twoich proroczych nut narodziły się nie myśląc _paicas_ i _grelas_”) „las paicas” to dziewczyny, a „las grelas” to kobiety.

- Rozpoczynające drugą zwrotkę wersji Discépolo słowo „carancanfunfa” jest onomatopeją przywodzącą na myśl wybijanie rytmu obcasami i pewien specyficzny sposób tańca. Tu jednak raczej oznacza pseudonim artystyczny jednego z tancerzy – mógł to być Casimiro Aín lub Enrique Saborido – którzy byli pionierami tanga na europejskich parkietach; internety mówią, że na występach w Paryżu owijali się argentyńską flagą.

- Angielski tekst do El Choclo (mniej sugestywny, bardziej explicite erotyczny) napisali Lester Allen i Robert Hill, a zaśpiewał go po raz pierwszy w 1952 Louis Armstrong. Duet będący zestawieniem dwóch wersji, hiszpańskiej i angielskiej, dają Gaby Moreno i Hugh Laurie.

 [1]: https://annadominikakwiatkowska.pl/
 [2]: https://vivatango.pl/
 [3]: https://pl.wikipedia.org/wiki/El_Choclo
 [4]: https://pl.wikipedia.org/wiki/Lunfardo

Dla porównania lista wykonów na YT (dostępna też jako [playlista](https://youtube.com/playlist?list=PLFfR8Lnd8-lN6qr7epp3ayd3iQZ7SZZim&si=o0Rcu25xLRgy-4Nj)):

- [Oryginalne wykonanie Ángela Villoldo, 1912](https://www.youtube.com/watch?v=xFL1hIqqhag)
- [Wersja do tekstu Catána, wyk. Ángel Vargas, 1941](https://www.youtube.com/watch?v=0pucNWv8kYA)
- [Libertad Lamarque, wersja z filmu „Gran Casino”, 1947](https://www.youtube.com/watch?v=-RQRuEMPBK0)
- [Louis Armstrong, „Kiss of Fire”, 1952](https://www.youtube.com/watch?v=gVxwN3Eaf_U)
- [Julio Iglesias, album „Tango”, 1996](https://www.youtube.com/watch?v=COBGdW8KOgk)
- [José Carbó, aranż. Slava Grigoryan, z albumu „My Latin Heart”, 2012](https://www.youtube.com/watch?v=9dKU4NzpJ5s) – to to nowe dla mnie wykonanie, o którym wspominałem
- [Hugh Laurie i Gaby Moreno, z albumu Lauriego „Didn't It Rain”, 2013](https://www.youtube.com/watch?v=Q4Sp0a8KYSw)

I garść linków:

- [Teksty Discépolo i Catána z tłumaczeniami angielskimi](https://letrasdetango.wordpress.com/2012/03/27/el-choclo/)
- [Oryginalny tekst Villoldo z tłumaczeniem angielskim](https://tangodc.com/lyrics/2021/9/29/el-choclo-1912)
- [Więcej o wersji Catána](https://tangodc.com/lyrics/2021/10/6/el-choclo-1930)
- [Terminologia tango](https://www.tejastango.com/terminology.html), w tym słowniczek lunfardo
- [Spekulacje](https://lamandolinaalienigena.blogspot.com/2017/04/palabras-desternillantes-caracanfunfa.html) i [więcej spekulacji](https://www.significadode.org/carancanfunfa.htm) o Carancanfunfa
- „El Choclo” na [hiszpańskiej](https://es.wikipedia.org/wiki/El_choclo), [polskiej][3] i [angielskiej](https://en.wikipedia.org/wiki/El_Choclo) Wikipedii
